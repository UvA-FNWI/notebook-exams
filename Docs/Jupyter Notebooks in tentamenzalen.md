## Jupyter Notebooks in tentamenzalen

Vanaf februari 2018 is het mogelijk om Jupyter Notebooks te draaien op de beveiligde computers in de UvA- en HvA-tentamenzalen. Dit heeft veel voordelen:

* Studenten zijn niet meer genoodzaakt hun eigen laptop mee te nemen, met alle risico's die daarbij horen
* De tentamenbeheerder kan het scherm van alle studenten in de gaten houden en zo bijvoorbeeld voorkomen dat een student antwoorden opzoekt; sterker nog, de tentamenbeheerder kan ervoor zorgen dat het internet überhaupt niet geraadpleegd kan worden
* Studenten kunnen geen eigen aanpassingen/extensies/modules installeren die schadelijk kunnen zijn voor het systeem
* De gemaakte tentamens staan op een UvA-systeem waar ook een reservekopie van gemaakt wordt

## Setup
Op elke computer is Anaconda geïnstalleerd. De installatie bevat in ieder geval het volgende:

* Python 3.6
* Jupyter Notebook
* Zie voor het volledige module-overzicht het document 'Beschikbare modules tentamenzaal'.

### Wijzigingen
Om wijzigigingen aan de setup door te voeren, bijvoorbeeld het updaten of toevoegen van een module, dient contact opgenomen te worden met `apc-icts@uva.nl`. Een aanvraag kan door hen doorgevoerd worden, om daarna de nieuwe versie van de setup over alle tentamencomputers te verspreiden.

## Voorbereiding

Voorafgaand aan het tentamen zijn de volgende punten van belang:

* Controleer aan de hand van bovenstaande lijst of de modules die nodig zijn voor het maken van het tentamen aanwezig zijn. Eventueel kunnen modules worden geïnstalleerd of geupdate
* Stuur de bestanden die nodig zijn voor het tentamen, dus het notebook-bestand maar ook eventuele databestanden, ruim voor het tentamen naar `wpo-toetsplek-icts@uva.nl`.
* De snelkoppelingen die onder 'Tentamenafname' worden besproken kunnen gevonden worden in het tentamenprofiel voor het tentamen Data Science van 27 februari 2018.

## Tentamenafname

Bij een notebook-tentamen staan er twee snelkoppelingen op het bureaublad van de computer. Één snelkoppeling start de Jupyter Notebook-omgeving. De andere snelkopppeling linkt naar een plek waar het tentamen/notebook aan het eind ingeleverd kan worden, zoals TestVision of Blackboard.

Elke student heeft op zijn of haar tentamencomputer een zogenoemde T-schijf; T staat voor tentamen. Na het klikken op de snelkoppeling wordt Jupyter Notebook op deze T-schijf gestart en verschijnt de bekende interface. De T-schijf zal dan nog leeg zijn, en de student ziet dus een leeg bestandsoverzicht in Jupyter Notebook.

Op het moment dat gestart mag worden met het tentamen kan de beheerder van de tentamenzaal met één klik de benodigde bestanden (denk aan de notebook zelf, eventuele databestanden) bij alle studenten op de T-schijf plaatsen. Op dat moment verschijnt het tentamen in het bestandsoverzicht van Jupyter Notebook en kunnen de studenten met het tentamen van start gaan.

Wanneer een student klaar is kan hij/zij op de andere snelkoppeling klikken om bij (bijvoorbeeld) TestVision of Blackboard te komen voor het inleveren van het tentamen. De student kan het gemaakte notebook vinden op de T-schijf en uploaden.

Samenvattend verloopt de afname van een tentamen dus als volgt:

1. Studenten loggen in op hun tentamencomputers
2. Studenten starten Jupyter Notebook middels de snelkoppeling op het bureaublad
3. Wanneer men mag beginnen maakt de tentamenzaalbeheerder de tentamenbestanden beschikbaar op de T-schijf van de tentamencomputers; de bestanden verschijnen direct in Jupyter Notebook
4. Als een student klaar is klikt hij/zij op de tweede snelkoppeling om de inlevermogelijkheid te openen. Het gemaakte tentamen kan op de T-schijf gevonden worden